مقدمه 
از مهمترین مراحل زندگی پیامبر می­توان به دوره­ی پس از هجرت به مدینه اشاره کرد. ایّام بسیار سختی که رسول گرامی اسلام و یاران ایشان در نهایت صلابت، سختی­های آن را به جان خریدند و با رها کردن خانه و کاشانه از شهر و دیار خود به سرزمین ناآشنا و پر حادثه هجرت نمودند.

دلیل هجرت پیامبر 
پس از پیمان عقبه­ی دوم پیامبر اکرم به این نتیجه رسیدند که از آن پس حضورشان در مکه صلاح نمی­باشد زیرا مشرکان آزار و اذیت و شکنجه­ی مسلمین را به شدّت دنبال می­کردند و می­بایست به دنبال اجرای فرمان الهی به سوی مدینه حرکت می­کردند، از این­رو به مسلمانان فرمودند: خداوند سرزمینی را برای شما در نظر گرفته است تا در آن با برادری و آرامش زندگی کنید. بدین ترتیب مسلمانان به مدینه، هجرت کردند و فقط حضرت علی و ابوبکر در خدمت پیامبر و در مکه باقی ماندند

اقدامات پیامبر بعد از هجرت 

هجرت پیامبر و یاران حضرت به مدینه طلیعه­ی زندگی و تاریخ جدید اسلام بود، زیرا با فراهم شدن زمینه­های جدید، پیامبر توانست در نشر عقاید الهی خود جهانی شدن رسالت و دعوت را تحقق بخشد. و به جاودانه شدن دین اسلام که از ویژگی­های این دین است، کمک نماید.

اولین اقدام پیامبر بعد از هجرت
 
تأسیس مسجد  %

پس از ورود حضرت رسول به مدینه و قدم نهادن به خانه­ی ابوایوب انصاری اجرای مهم­ترین اقدامات برای اقامت در موقعیت جدید آغاز گردید.
بنای اولین پایگاه حکومت اسلامی از بدو ورود به مدینه مورد نظر حضرت رسول خدا(ص) بود و از همین­رو در اولین لحظات استقرار از مسلمانان خواسته شد تا مسجدی را در محل خوابیدن شتر بسازند.([2])
[2]. ابن هشام، سیره، ج 2، ص 142 ـ 138.

دلیل احداث مسجد بعد از هجرت 

در واقع پیامبر اکرم(ص) قصد ایجاد مرکزی را داشتند که در آن محل عموم اعضای حزب اسلام یک روز معین در هفته گرد هم آیند و در مورد مصالح اسلام و مسلمین به شور و مشورت بپردازند. با احداث مسجد مسلمانان فرصت پیدا کردند تا ارتباط خود را با یکدیگر افزایش دهند، و در صفوف به هم فشرده نماز را برپا نمایند و قدرت و عظمت خود را در برابر مشرکین به نمایش بگذارند.([3])
[3]. ابن هشام، سیره، ج 2، ص 153 ـ 151 و شیخ طوسی، امالی، ص 587 .


مسجد در واقع پایگاه اطلاع­رسانی خوبی برای مسلمین به حساب می­آمد. کسانی که قصد صحبت کردن با پیامبر(ص) را داشتند، می­توانستند داخل مسجد شوند و نظرات و پیشنهادات خود را ارایه دهند و با پیامبر(ص) مشاوره نمایند و حضرت پاسخگوی آنان بودند.


تشکیل حکومت %
حضور قبایل و طوایف متعدد که بنا بر سنت­های جاهلی خود در مدینه زندگی می­کردند، سبب اصلی نزاع و اختلاف بود. افزون بر آن، قبایل یهودی بر سر مسایل قبیله­ای، تعارض تازه­ای با مسلمان­ها پیدا کرده بودند که این خود زمینه­های اختلاف و تعارض را گسترده می­نمود. به همین دلیل حضرت محمّد(ص) قصد تشکیل دولت را داشت([4])
[4] . رسول جعفریان، تاریخ سیاسی اسلام، ج 1، ص 435 ـ 432.

قرارداد میان انصار یهودیان و مهاجران

به همین منظور پیامبر اکرم(ص) قراردادی را میان انصار، مهاجران و یهودیان امضا فرمود که به پیمان عمومی و موادعه­ی یهود معروف شده است


متن قرارداد 

این نوشته­ای است از محمّد(ص) پیامبر، بین مسلمانان قریش و یثرب و کسانی که به ایشان ملحق شدند و به همراهشان جهاد کردند. آنان ملتی واحد را تشکیل می­دهند، مهاجران در پرداخت دیه و فدیه بر آداب پیش از اسلام باقی­اند، هر یهودی از ما پیروی کند، یاری می­شود و با دیگر مسلمانان مساوی است و بر او ستم نمی­شود و دشمنش یاری نمی­گردد... بنی عوف، بنی ساعده، بنی جشم، بنی نجار، بنی عمروبن عوف، بنی نبیت و بنی اوس هم بر رسوم پیش از اسلام باقی­اند. یهود هنگام جنگ همراه مسلمانان هزینه­ی جنگی را می­پردازد، یهود بنی عوف و بندگانشان با مسلمانان در حکم یک ملتند، یهودیان دین خود را دارند و مسلمانان دین خود را. اما هر که ستم کند خود و خانواده­اش را به هلاکت خواهد انداخت، برای یهودیان بنی نجار و بنی حارث و بنی ساعده و بنی جشم و بنی اوس و بنی ثعلبه و بنی شطیبه همان حقوق بنی عوف ثابت است، نزدیکان ایشان هم از این مزایا برخوردارند. کسی بدون اجازه محمّد(ص) از این مجموعه بیرون نرود، از قصاص جراحتی کوچک هم گذشت نخواهد شد، هرکه دیگری را ترور کند، خود و خانواده­اش را در معرض ترور قرار داده است مگر این­که به او ستم شده باشد.
یهودیان و مسلمانان هزینه­ ی جنگ را به سهم خود می­پردازند... به قریش و دوستان آن­ها پناه داده نمی­شود، اگر کسی به مدینه حمله کرد، همه دفاع خواهند کرد. یهود اوس و موالی آن­ها هم از این حقوق برخوردارند.([6]
[6] . ابن کثیر دمشقی، البدایة و النهایة، ج 2، ص 273 تا 279 و صالحی الشامی و محمدبن یوسف، سبل الهدی و الرشاد، ج 3، ص 382 و محمد حمیدالله، نامه­ها و پیمان­های سیاسی حضرت محمّد(ص) و اسناد صدر اسلام، ص 65 و علی احمدی میانجی، مکاتیب الرسول، ج 1، ص 263 ـ 241.

پیمان نامه خصوصی با یهود%

پس از آن­که رسول گرامی اسلام(ص) میان مردم مدینه پیمان عمومی برقرار فرمود؛ به طور خاص با سه قبیله­ی بنی نضیر، بنی قریظه و بنی قینقاع پیمان دیگری را امضا کرد


چرا پیامبر با یهود پیمان خصوصی بستند ؟

مرحوم طبرسی در اعلام الوری از علی­بن ابراهیم نقل کرده است که یهود بنی قریظه و بنی نضیر و بنی قینقاع نزد پیامبر آمده و گفتند:
مردم را به چه چیز می­خوانی؟ فرمود: به گواهی دادن به توحید و رسالت خود می­خوانم... من کسی هستم که نامم را در تورات می­یابید و علمایتان گفته­اند که از مکه ظهور می­کنم و به این حرّه یثرب کوچ می­نمایم. یهودیان گفتند: آنچه را گفتی شنیده­ایم و اکنون آمده­ایم با تو صلحی کنیم که به سود و زیان تو نباشیم و کسی را علیه تو یاری نکنیم و متعرض یارانت نشویم و توهم متعرض ما و دوستان ما نشوی، تا ببینیم کار تو و قومت به کجا می­انجامد؟! پیامبر(ص) پذیرفت و میان آن­ها قراردادی نوشته شد که یهود نباید علیه پیامبر(ص) و یارانش به زبان و دست و اسلحه و مرکب و نه در پنهان و نه در آشکارا و نه در شب و نه در روز اقدامی انجام دهند، و خداوند بر این پیمان گواه است. پس اگر یهود این تعهدات را نادیده بگیرد؛ رسول خدا(ص) می­تواند خون ایشان را بریزد و زنان و فرزندانشان را اسیر و اموالشان را به غنیمت بگیرد. آن­گاه برای هر قبیله­ای از یهودیان نسخه­ای جداگانه تنظیم شد و به مسؤول پیمان هر قبیله داده شد.([7])
[7]. ابن علی الفضل­بن الحسن طبرسی، اعلام الوری، ج 1، ص
در مورد این پیمان چند نکته قابل ذکر است:

الف. با این­که درباره­ی انعقاد پیمان عمومی تردیدهایی وجود دارد، اما شواهدی در دست است که براساس آن، پیمان با قبایل یهود را نمی­توان دیرتر از ماه­های اول هجرت دانست.
ب. نکته­ی مهم دیگر این که یهودیان مفاد این پیمان را زیر پا گذاشتند و عهد خود با رسول خدا(ص) را نادیده گرفتند
ج. از سوی رسول خدا(ص) برای هر یک از سه قبیله نسخه­ای نوشته شد تا نزد بزرگانشان محفوظ بماند.
د. نکته­ ی آخر این است که بین مواد این قرارداد با پیمان عمومی تناقض وجود دارد.([9])
[9]. همان، ص 75.

عملکرد سیاسی رسول خدا در مقابل منافقان%

علاوه بر مهاجرین و انصار که در مدینه زندگی می­کردند، نیروی سومی در مدینه شکل گرفت که منافقان بودند. شکل­گیری آن­ها می­توان از پی­آمدهای هجرت به مدینه و تشکیل حکومت برشمرد.[10]
[10]. ابن هشام، السیرة النبویة، ج 2، ص 262 ـ 260


آنچه در اینجا به عنوان نکته­ای آموزنده از سیره­ی رسول خدا ما را به اندیشه و تأمل فرا می­خواند، واکنش آن حضرت در برابر جوسازی­ها و تهاجم تبلیغاتی دشمن است و آنچه راه را بر جو­سازان و متهاجمان سد می­کند، تصحیح اصولی بینش­ها و مصونیت بخشی به کسانی است که مورد تهاجم واقع شده­اند.


پیامبر اکرم(ص) با منافقان مدارا می­کرد و طی نامه­ هایی از آنان می­خواست که دست از اعمال منافقانه خود بردارند، ولی آن­ها سخن پیامبر(ص) را جدی نمی­گرفتند. و به نامه­ها و دستوراتی که از سوی شخص اول حکومت به آن­ها ابلاغ می­شد اعتنا نمی­کردند و با زیرکی از زیر آن شانه خالی می­کردند و وقتی که به اشتباه خود پی می­بردند، اظهار پشیمانی کرده و از رسول خدا(ص) عذرخواهی می­نمودند، ولی باز هم به نافرمانی خود ادامه می­دادند. اوج فعالیت منافقان در مدینه، ساختن مسجدی در نزدیکی مسجد قبا به نام مسجد ضرار بود.([11])
[11]. واقدی، مغازی، ج 2، ص 1046، علی­بن ابراهیم قمی، تفسیر قمی، ج 2، ص 305.


صلح حدیبیه%

سال ششم هجری با تمام حوادث تلخ و شیرین رو به پایان بود که ناگهان پیامبر گرامی در رؤیایی شیرین مسلمانان را مشغول انجام مراسم حج در مسجد الحرام دیدند. پیامبر(ص) خواب خود را برای یارانش تعریف کرد و آن را این­گونه تعبیر فرمود که مسلمانان به زودی به آرزوی دیرینه­ی خود خواهند رسید.([12])
[12]. همان، ص 572 و 573 


پس از مدت کوتاهی حضرت در ماه ذی­القعده به مسلمانان دستور حرکت به سوی مکه را داد و از قبایل دیگری که در مدینه و اطراف آن زندگی می­کردند و هنوز بر کفر خود پایدار بودند، خواست تا با آن­ها همراه شوند. این مسافرت روحانی علاوه بر مزایای معنوی، یک سلسله مصالح اجتماعی و سیاسی را هم در برداشت و موقعیت مسلمانان را در شبه جزیره بالا ­برد و باعث ترویج دین اسلام ­گردید.([13])
[13]. سیره­ی ابن اسحاق، ج 3، ص 322 و طبرسی، اعلام الوری، ج 1، ص 203.


این صلح برای مسلمانان پی­آمدهای سیاسی، اجتماعی و مذهبی بسیاری داشت. که می­توان به موارد زیر اشاره کرد:
الف. مسلمانان عملاً به فریب خوردگان مکه نشان دادند که آن­ها قصد کشتار ندارند و برای شهر مقدس مکه و خانه­ی خدا احترام فراوان قائلند. همین امر سبب جلب قلوب جمع بسیاری از مردم به سوی اسلام شد. 

ب. قریش برای اولین بار، اسلام و مسلمین را به رسمیت شناختند و این مطلب باعث تثبیت موقعیت مسلمانان در شبه جزیره­ی عربستان شد.

ج. بعد از صلح حدیبیه، مسلمانان به راحتی می­توانستند به همه­جا رفت و آمد کنند و جان و مالشان محفوظ بماند و با مشرکان از نزدیک تماس داشته باشند؛تماسی که نتیجه­اش شناخت بیشتر اسلام از سوی مشرکان بود و ...([17])
[17]. اصول کافی، ج 8 ، ص 327 و اعلام الوری، ص 98 و مناقب ابن شهرآشوب، ج 1، ص 204.

فتح مکه پایان قدرت سیاسی مشرکین%

پس از گذشت بیست و دو ماه از پیمان حدیبیه با نقض عهدی که از سوی قریشیان صورت گرفت، رسول خدا(ص) مصمم شد تا کار مکه را یکسره کرده و به حاکمیت سیاسی شرک پایان دهد.

فتح مکه
سرانجام رسول خدا(ص) به همراه تعداد زیادی از اصحاب و لشکریان بدون اقدام نظامی وارد مکه شد و در بدو ورود به مسجد الحرام رفت و کعبه را طواف نمود و استلام حجر کرد. پس از آن کلید کعبه را به حضرت علی(ع) داد و آن حضرت در کعبه را گشود و تمام بت­ها و مجسمه­ها و نشانه­های کفر را از آن خارج کرد؛ این در حالی بود که قریش در مسجد اجتماع کرده بودند و ذلت و خواری خود و عزت و سرافرازی مسلمین را با چشم خود مشاهده می­کردند.([20])
[20]. مغازی واقدی، ج 2، ص 832 و شیخ صدوق، من لایحضره الفقیه، ج 2، ص 238


فتح مکه برای مسلمین یک موفقیت بسیار عظیم بود چون اهمیت آن تنها از جنبه نظامی نبود. بلکه اهمیت معنوی و سیاسی آن بیشتر بود. و پیامبر(ص) خود، حاکمی برای مکه انتخاب کرد تا مسلمین و مشرکین تحت حکومت اسلامی زندگی کنند.([23])

[23]. سعید روحانی، تاریخ اسلام در آثار شهید مطهری، ج 1، ص 125.
